---
layout: translation
title: Pro Git 3.6 Gałęzie Gita Zmiana bazy
---
<h2 id='zmiana_bazy'>Zmiana bazy</h2>

<p>W Git istnieją dwa podstawowe sposoby integrowania zmian z jednej gałęzi do drugiej: scalanie (polecenie <code>merge</code>) oraz zmiana bazy (polecenie <code>rebase</code>). W tym rozdziale dowiesz się czym jest zmiana bazy, jak ją przeprowadzić, dlaczego jest to świetne narzędzie i w jakich przypadkach lepiej się powstrzymać od jego wykorzystania</p>

<h3 id='typowa_zmiana_bazy'>Typowa zmiana bazy</h3>

<p>Jeśli cofniesz się do poprzedniego przykładu z sekcji Scalanie (patrz Rysunek 3-27), zobaczysz, że rozszczepiłeś swoją pracę i wykonywałeś zmiany w dwóch różnych gałęziach.</p>

<p><center><img src="/figures/ch3/18333fig0327-tn.png"></center><br/> Rysunek 3-27. Początkowa historia po rozszczepieniu.</p>

<p>Najprostszym sposobem, aby zintegrować gałęzie, jak już napisaliśmy, jest polecenie <code>merge</code>. Przeprowadza ono trójstronne scalanie pomiędzy dwoma ostatnimi migawkami gałęzi (C3 i C4) oraz ich ostatnim wspólnym przodkiem (C2), tworząc nową migawkę (oraz rewizję), tak jak widać to na rysunku 3-28.</p>

<p><center><img src="/figures/ch3/18333fig0328-tn.png"></center><br/> Rysunek 3-28. Scalanie gałęzi integrujące rozszczepioną historię zmian.</p>

<p>Jednakże, istnieje inny sposób: możesz stworzyć łatkę ze zmianami wprowadzonymi w C3 i zaaplikować ją na rewizję C4. W Gicie nazywa się to zmianą bazy (ang. rebase). Dzięki poleceniu <code>rebase</code>, możesz wziąć wszystkie zmiany, które zostały zatwierdzone w jednej gałęzi i zaaplikować je w innej.</p>

<p>W tym wypadku, mógłbyś uruchomić następujące polecenie:</p>

<pre><code>$ git checkout experiment
$ git rebase master
First, rewinding head to replay your work on top of it...
Applying: added staged command</code></pre>

<p>Polecenie to działa przesuwając się do ostatniego, wspólnego przodka obu gałęzi (tej w której się znajdujesz oraz tej <em>do</em> której robisz zmianę bazy), pobierając różnice opisujące kolejne zmiany (ang. diffs) wprowadzane przez kolejne rewizje w gałęzi w której się znajdujesz, zapisując je w tymczasowych plikach, następnie resetuje bieżącą gałąź do tej samej rewizji <em>do</em> której wykonujesz operację zmiany bazy, po czym aplikuje po kolei zapisane zmiany. Ilustruje to rysunek 3-29.</p>

<p><center><img src="/figures/ch3/18333fig0329-tn.png"></center><br/> Rysunek 3-29. Zmiana bazy dla zmian wprowadzonych w C3 do C4.</p>

<p>W tym momencie, możesz wrócić do gałęzi <code>master</code> i scalić zmiany wykonując proste przesunięcie wskaźnika (co przesunie wskaźnik master na koniec) (rysunek 3-30).</p>

<p><center><img src="/figures/ch3/18333fig0330-tn.png"></center><br/> Rysunek 3-30. Przesunięcie gałęzi master po operacji zmiany bazy.</p>

<p>Teraz migawka wskazywana przez C3 jest dokładnie taka sama jak ta, na którą wskazuje C5 w przykładzie ze scalaniem. Nie ma różnicy w produkcie końcowym integracji. Zmiana bazy tworzy jednak czystszą historię. Jeśli przejrzysz historię gałęzi po operacji <code>rebase</code>, wygląda ona na liniową: wygląda jakby cała praca była wykonywana stopniowo, nawet jeśli oryginalnie odbywała się równolegle.</p>

<p>Warto korzystać z tej funkcji, by mieć pewność, że rewizje zaaplikują się w bezproblemowy sposób do zdalnej gałęzi - być może w projekcie w którym próbujesz się udzielać, a którym nie zarządzasz. W takim wypadku, będziesz wykonywał swoją pracę we własnej gałęzi, a następnie zmieniał jej bazę na <code>origin/master</code> jak tylko będziesz gotowy do przesłania własnych poprawek do głównego projektu. W ten sposób, osoba utrzymująca projekt nie będzie musiała dodatkowo wykonywać integracji - jedynie prostolinijne scalenie lub czyste zastosowanie zmian.</p>

<p>Zauważ, że migawka wskazywana przez wynikową rewizję, bez względu na to, czy jest to ostatnia rewizja po zmianie bazy lub ostatnia rewizja scalająca po operacji scalania, to taka sama migawka - różnica istnieje jedynie w historii. Zmiana bazy nanosi zmiany z jednej linii pracy do innej w kolejności w jakiej były one wprowadzane, w odróżnieniu od scalania, które bierze dwie końcówki i integruje je ze sobą.</p>

<h3 id='ciekawsze_operacje_zmiany_bazy'>Ciekawsze operacje zmiany bazy</h3>

<p>Poleceniem <code>rebase</code> możesz także zastosować zmiany na innej gałęzi niż ta, której zmieniasz bazę. Dla przykładu weź historię taką jak na rysunku 3-31. Utworzyłeś gałąź tematyczną (<code>server</code>), żeby dodać nowe funkcje do kodu serwerowego, po czym utworzyłeś rewizję. Następnie utworzyłeś gałąź żeby wykonać zmiany w kliencie (<code>client</code>) i kilkukrotnie zatwierdziłeś zmiany. W końcu wróciłeś do gałęzi <code>server</code> i wykonałeś kilka kolejnych rewizji.</p>

<p><center><img src="/figures/ch3/18333fig0331-tn.png"></center><br/> Rysunek 3-31. Historia z gałęzią tematyczną utworzoną na podstawie innej gałęzi tematycznej.</p>

<p>Załóżmy, że zdecydowałeś się scalić zmiany w kliencie do kodu głównego, ale chcesz się jeszcze wstrzymać ze zmianami po stronie serwera dopóki nie zostaną one dokładniej przetestowane. Możesz wziąć zmiany w kodzie klienta, których nie ma w kodzie serwera (C8 i C9) i zastosować je na gałęzi głównej używając opcji <code>--onto</code> polecenia <code>git rebase</code>:</p>

<pre><code>$ git rebase --onto master server client</code></pre>

<p>Oznacza to mniej więcej &#8220;Przełącz się do gałęzi klienta, określ zmiany wprowadzone od wspólnego przodka gałęzi <code>client</code> i <code>server</code>, a następnie nanieś te zmiany na gałąź główną <code>master</code>. Jest to nieco skomplikowane, ale wynik, pokazany na rysunku 3-32, całkiem niezły.</p>

<p><center><img src="/figures/ch3/18333fig0332-tn.png"></center><br/> Rysunek 3-32. Zmiana bazy gałęzi tematycznej odbitej z innej gałęzi tematycznej.</p>

<p>Teraz możesz zwyczajnie przesunąć wskaźnik gałęzi głównej do przodu (rysunek 3-33):</p>

<pre><code>$ git checkout master
$ git merge client</code></pre>

<p><center><img src="/figures/ch3/18333fig0333-tn.png"></center><br/> Rysunek 3-33. Przesunięcie do przodu gałęzi master w celu uwzględnienia zmian z gałęzi klienta.</p>

<p>Powiedzmy, że zdecydujesz się pobrać i scalić zmiany z gałęzi <code>server</code>. Możesz zmienić bazę gałęzi <code>server</code> na wskazywaną przez <code>master</code> bez konieczności przełączania się do gałęzi <code>server</code> używając <code>git rebase [gałąź bazowa] [gałąź tematyczna]</code> - w ten sposób zmiany z gałęzi <code>server</code> zostaną zaaplikowane do gałęzi bazowej <code>master</code>:</p>

<pre><code>$ git rebase master server</code></pre>

<p>Polecenie odtwarza zmiany z gałęzi <code>server</code> na gałęzi <code>master</code>, tak jak pokazuje to rysunek 3-34.</p>

<p><center><img src="/figures/ch3/18333fig0334-tn.png"></center><br/> Rysunek 3-34. Zmiana bazy gałęzi <code>serwer</code> na koniec gałęzi głównej.</p>

<p>Następnie możesz przesunąć gałąź bazową (<code>master</code>):</p>

<pre><code>$ git checkout master
$ git merge server</code></pre>

<p>Możesz teraz usunąć gałęzie <code>client</code> i <code>server</code> ponieważ cała praca jest już zintegrowana i więcej ich nie potrzebujesz, pozostawiając historię w stanie takim jaki obrazuje rysunek 3-35:</p>

<pre><code>$ git branch -d client
$ git branch -d server</code></pre>

<p><center><img src="/figures/ch3/18333fig0335-tn.png"></center><br/> Rysunek 3-35. Ostateczna historia rewizji.</p>

<h3 id='zagroenia_operacji_zmiany_bazy'>Zagrożenia operacji zmiany bazy</h3>

<p>Błogosławieństwo jakie daje możliwość zmiany bazy ma swoją mroczną stronę. Można ją podsumować jednym zdaniem:</p>

<p><strong>Nie zmieniaj bazy rewizji, które wypchnąłeś już do publicznego repozytorium.</strong></p>

<p>Jeśli będziesz się stosował do tej reguły, wszystko będzie dobrze. W przeciwnym razie, ludzie cię znienawidzą a rodzina i przyjaciele zaczną omijać szerokim łukiem.</p>

<p>Stosując operację zmiany bazy porzucasz istniejące rewizje i tworzysz nowe, które są podobne, ale inne. Wypychasz gdzieś swoje zmiany, inni je pobierają, scalają i pracują na nich, a następnie nadpisujesz te zmiany poleceniem <code>git rebase</code> i wypychasz ponownie na serwer. Twoi współpracownicy będą musieli scalić swoją pracę raz jeszcze i zrobi się bałagan kiedy spróbujesz pobrać i scalić ich zmiany z powrotem z Twoimi.</p>

<p>Spójrzmy na przykład obrazujący jak operacja zmiany bazy może spowodować problemy. Załóżmy, że sklonujesz repozytorium z centralnego serwera, a następnie wykonasz bazując na tym nowe zmiany. Twoja historia rewizji wygląda tak jak na rysunku 3-36.</p>

<p><center><img src="/figures/ch3/18333fig0336-tn.png"></center><br/> Rysunek 3-36. Sklonowane repozytorium i dokonane zmiany.</p>

<p>Teraz ktoś inny wykonuje inną pracę, która obejmuje scalenie, i wypycha ją na centralny serwer. Pobierasz zmiany, scalasz nową, zdalną gałąź z własną pracą, w wyniku czego historia wygląda mniej więcej tak jak na rysunku 3-37.</p>

<p><center><img src="/figures/ch3/18333fig0337-tn.png"></center><br/> Rysunek 3-37. Pobranie kolejnych rewizji i scalenie ich z własnymi zmianami.</p>

<p>Następnie osoba, która wypchnęła scalone zmiany, rozmyśliła się i zdecydowała zamiast scalenia zmienić bazę swoich zmian; wykonuje <code>git push --force</code> żeby zastąpić historię na serwerze. Następnie ty pobierasz dane z serwera ściągając nowe rewizje.</p>

<p><center><img src="/figures/ch3/18333fig0338-tn.png"></center><br/> Rysunek 3-38. Ktoś wypycha rewizje po operacji zmiany bazy, porzucając rewizje na których ty oparłeś swoje zmiany.</p>

<p>W tym momencie musisz raz jeszcze scalać tę pracę mimo tego, że już to wcześniej raz zrobiłeś. Operacja zmiany bazy zmienia sumy kontrolne SHA-1 tych rewizji więc dla Gita wyglądają one jak zupełnie nowe, choć w rzeczywistości masz już zmiany wprowadzone w C4 w swojej historii (rysunek 3-39).</p>

<p><center><img src="/figures/ch3/18333fig0339-tn.png"></center><br/> Rysunek 3-39. Scalasz tą samą pracę raz jeszcze tworząc nową rewizję scalającą.</p>

<p>Musisz scalić swoją pracę w pewnym momencie po to, żeby dotrzymywać kroku innym programistom. Kiedy już to zrobisz, twoja historia zmian będzie zawierać zarówno rewizje C4 jak i C4&#8217;, które mają różne sumy SHA-1 ale zawierają te same zmiany i mają ten sam komentarz. Jeśli uruchomisz <code>git log</code> dla takiej historii zobaczysz dwie rewizje mające tego samego autora, datę oraz komentarz, co będzie mylące. Co więcej, jeśli wypchniesz tę historię z powrotem na serwer, raz jeszcze wprowadzisz wszystkie rewizje powstałe w wyniku operacji zmiany bazy na serwer centralny, co może dalej mylić i denerwować ludzi.</p>

<p>Jeśli traktujesz zmianę bazy jako sposób na porządkowanie historii i sposób pracy z rewizjami przed wypchnięciem ich na serwer oraz jeśli zmieniasz bazę tylko tym rewizjom, które nigdy wcześniej nie były dostępne publicznie, wówczas wszystko będzie w porządku. Jeśli zaczniesz zmieniać bazę rewizjom, które były już publicznie dostępne, a ludzie mogą na nich bazować swoje zmiany, wówczas możesz wpaść w naprawdę frustrujące tarapaty.</p>

<div id='nav'>
<a href='ch3-5.html'>prev</a> | <a href='ch3-7.html'>next</a>
</div>