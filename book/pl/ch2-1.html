---
layout: translation
title: Pro Git 2.1 Podstawy Gita Pierwsze repozytorium Gita
---
<h2 id='pierwsze_repozytorium_gita'>Pierwsze repozytorium Gita</h2>

<p>Projekt Gita możesz rozpocząć w dwojaki sposób. Pierwsza metoda używa istniejącego projektu lub katalogu i importuje go do Gita. Druga polega na sklonowaniu istniejącego repozytorium z innego serwera.</p>

<h3 id='inicjalizacja_gita_w_istniejcym_katalogu'>Inicjalizacja Gita w istniejącym katalogu</h3>

<p>Jeśli chcesz rozpocząć śledzenie zmian w plikach istniejącego projektu, musisz przejść do katalogu projektu i wykonać polecenie</p>

<pre><code>$ git init</code></pre>

<p>To polecenie stworzy nowy podkatalog o nazwie .git, zawierający wszystkie niezbędne pliki — szkielet repozytorium Gita. W tym momencie żadna część twojego projektu nie jest jeszcze śledzona. (Zajrzyj do Rozdziału 9. aby dowiedzieć się, jakie dokładnie pliki są przechowywane w podkatalogu <code>.git</code>, który właśnie utworzyłeś).</p>

<p>Aby rozpocząć kontrolę wersji istniejących plików (w przeciwieństwie do pustego katalogu), najprawdopodobniej powinieneś rozpocząć ich śledzenie i utworzyć początkową rewizję. Możesz tego dokonać kilkoma poleceniami add (dodaj) wybierając pojedyncze pliki, które chcesz śledzić, a następnie zatwierdzając zmiany poleceniem <code>commit</code>:</p>

<pre><code>$ git add *.c
$ git add README
$ git commit -m &#39;initial project version&#39;</code></pre>

<p>Za chwilę zobaczymy dokładnie, co wymienione polecenia robią. W tym jednak momencie masz już własne repozytorium Gita, śledzące wybrane pliki i zawierające pierwsze zatwierdzone zmiany (początkową rewizję).</p>

<h3 id='klonowanie_istniejcego_repozytorium'>Klonowanie istniejącego repozytorium</h3>

<p>Jeżeli chcesz uzyskać kopię istniejącego już repozytorium Gita — na przykład projektu, w którym chciałbyś zacząć się udzielać i wprowadzać własne zmiany — polecenie, którego potrzebujesz to <code>clone</code>. Jeżeli znasz już inne systemy kontroli wersji, jak np. Subversion, zauważysz z pewnością, że w przypadku Gita używane polecenie to <code>clone</code> a nie <code>checkout</code>. Jest to istotne rozróżnienie — Git pobiera kopię niemalże wszystkich danych posiadanych przez serwer. Po wykonaniu polecenia <code>git clone</code> zostanie pobrana każda rewizja, każdego pliku w historii projektu. W praktyce nawet jeśli dysk serwera zostanie uszkodzony, możesz użyć któregokolwiek z dostępnych klonów aby przywrócić serwer do stanu w jakim był w momencie klonowania (możesz utracić pewne hooki skonfigurowane na serwerze i tym podobne, ale wszystkie poddane kontroli wersji pliki będą spójne — zajrzyj do Rozdziału 4. aby poznać więcej szczegółów).</p>

<p>Repozytorium klonujesz używając polecenia <code>git clone [URL]</code>. Na przykład jeśli chcesz sklonować bibliotekę Rubiego do Gita o nazwie Grit, możesz to zrobić wywołując:</p>

<pre><code>$ git clone git://github.com/schacon/grit.git</code></pre>

<p>Tworzony jest katalog o nazwie „grit”, następnie wewnątrz niego inicjowany jest podkatalog <code>.git</code>, pobierane są wszystkie dane z repozytorium, a kopia robocza przełączona zostaje na ostatnią wersję. Jeśli wejdziesz do świeżo utworzonego katalogu <code>grit</code>, zobaczysz wewnątrz pliki projektu, gotowe do użycia i pracy z nimi. Jeśli chcesz sklonować repozytorium do katalogu o nazwie innej niż <code>grit</code>, możesz to zrobić podając w wierszu poleceń kolejną opcję:</p>

<pre><code>$ git clone git://github.com/schacon/grit.git mygrit</code></pre>

<p>Powyższe polecenie robi dokładnie to samo, co poprzednia, ale wszystkie pliki umieszcza w katalogu <code>mygrit</code>.</p>

<p>Git oferuje do wyboru zestaw różnych protokołów transmisji. Poprzedni przykład używa protokołu <code>git://</code>, ale możesz także spotkać <code>http(s)://</code> lub <code>uzytkownik@serwer:/sciezka.git</code>, używające protokołu SSH. W Rozdziale 4. omówimy wszystkie dostępne możliwości konfiguracji dostępu do repozytorium Gita na serwerze oraz zalety i wady każdej z nich.</p>

<div id='nav'>
<a href='ch2-0.html'>prev</a> | <a href='ch2-2.html'>next</a>
</div>