---
layout: translation
title: Pro Git 1.5 Pierwsze kroki Wstępna konfiguracja Git
---
<h2 id='wstpna_konfiguracja_git'>Wstępna konfiguracja Git</h2>

<p>Teraz, gdy Git jest już zainstalowany w Twoim systemie, istotne jest wykonanie pewnych czynności konfiguracyjnych. Wystarczy to zrobić raz; konfiguracja będzie obowiązywać także po aktualizacji Git. Ustawienia można zmienić w dowolnym momencie jeszcze raz wykonując odpowiednie polecenia.</p>

<p>Git posiada narzędzie zwane <code>git config</code>, które pozwala odczytać, bądź zmodyfikować zmienne, które kontrolują wszystkie aspekty działania i zachowania Git. Zmienne te mogą być przechowywane w trzech różnych miejscach:</p>

<ul>
<li>plik <code>/etc/gitconfig</code>: Zawiera wartości zmiennych widoczne dla każdego użytkownika w systemie oraz dla każdego z ich repozytoriów. Jeśli dodasz opcję <code> --system</code> do polecenia <code>git config</code>, odczytane bądź zapisane zostaną zmienne z tej właśnie lokalizacji.</li>

<li>plik <code>~/.gitconfig</code>: Lokalizacja specyficzna dla danego użytkownika. Za pomocą opcji <code>--global</code> można uzyskać dostęp do tych właśnie zmiennych.</li>

<li>plik konfiguracyjny w katalogu git (tzn. <code>.git/config</code>) bieżącego repozytorium: zawiera konfigurację charakterystyczną dla tego konkretnego repozytorium. Każdy poziom ma priorytet wyższy niż poziom poprzedni, zatem wartości zmiennych z pliku <code>.git/config</code> przesłaniają wartości zmiennych z pliku <code>/etc/gitconfig</code>.</li>
</ul>

<p>W systemie Windows, Git poszukuje pliku <code>.gitconfig</code> w katalogu <code>%HOME%</code> (<code>C:\Documents and Settings\%USERNAME%</code> w większości przypadków). Sprawdza również istnienie pliku <code>/etc/gitconfig</code>, choć w tym wypadku katalog ten jest katalogiem względnym do katalogu instalacji MSysGit.</p>

<h3 id='twoja_tosamo'>Twoja tożsamość</h3>

<p>Pierwszą rzeczą, którą warto wykonać po instalacji Git jest konfiguracja własnej nazwy użytkownika oraz adresu e-mail. Jest to ważne, ponieważ każda operacja zatwierdzenia w Git korzysta z tych informacji, które stają się integralną częścią zatwierdzeń przesyłanych i pobieranych później do i z serwera:</p>

<pre><code>$ git config --global user.name &quot;Jan Nowak&quot;
$ git config --global user.email jannowak@example.com</code></pre>

<p>Jeśli skorzystasz z opcji <code>--global</code> wystarczy, że taka konfiguracja zostanie dokonana jednorazowo. Git skorzysta z niej podczas każdej operacji wykonywanej przez Ciebie w danym systemie. Jeśli zaistnieje potrzeba zmiany tych informacji dla konkretnego projektu, można skorzystać z <code>git config</code> bez opcji <code>--global</code>.</p>

<h3 id='edytor'>Edytor</h3>

<p>Teraz, gdy ustaliłeś swą tożsamość, możesz skonfigurować domyślny edytor tekstu, który zostanie uruchomiony, gdy Git będzie wymagał wprowadzenia jakiejś informacji tekstowej. Domyślnie Git skorzysta z domyślnego edytora systemowego, którym zazwyczaj jest Vi lub Vim. Jeśli wolisz korzystać z innego edytora, np. z Emacsa, uruchom następujące polecenie:</p>

<pre><code>$ git config --global core.editor emacs</code></pre>

<h3 id='narzdzie_obsugi_rnic'>Narzędzie obsługi różnic</h3>

<p>Warto również skonfigurować domyślne narzędzie do rozstrzygania różnic i problemów podczas edycji konfliktów powstałych w czasie operacji łączenia (ang. merge). Jeśli chcesz wykorzystywać w tym celu narzędzie vimdiff, użyj polecenia:</p>

<pre><code>$ git config --global merge.tool vimdiff</code></pre>

<p>Git zna narzędzia kdiff3, tkdiff, meld, xxdiff, emerge, vimdiff, gvimdiff, ecmerge, oraz opendiff. Możesz również użyć własnego narzędzia; rozdział 7 zawiera więcej informacji na ten temat.</p>

<h3 id='sprawdzanie_ustawie'>Sprawdzanie ustawień</h3>

<p>Jeśli chcesz sprawdzić bieżące ustawienia, wykonaj polecenie <code>git config --list</code>. Git wyświetli pełną konfigurację:</p>

<pre><code>$ git config --list
user.name=Scott Chacon
user.email=schacon@gmail.com
color.status=auto
color.branch=auto
color.interactive=auto
color.diff=auto
...</code></pre>

<p>Niektóre zmienne mogą pojawić się wiele razy, ponieważ Git odczytuje konfigurację z różnych plików (choćby z <code>/etc/gitconfig</code> oraz <code>~/.gitconfig</code>). W takim wypadku Git korzysta z ostatniej wartości dla każdej unikalnej zmiennej, którą znajdzie.</p>

<p>Można również sprawdzić jaka jest rzeczywista wartość zmiennej o konkretnej nazwie za pomocą polecenia <code>git config {zmienna}</code>:</p>

<pre><code>$ git config user.name
Scott Chacon</code></pre>

<div id='nav'>
<a href='ch1-4.html'>prev</a> | <a href='ch1-6.html'>next</a>
</div>