---
layout: translation
title: Pro Git 2.1 Git ขั้นพื้นฐาน เริ่มต้นใช้งาน Git Repository
---
<h2 id='_git_repository'>เริ่มต้นใช้งาน Git Repository</h2>

<p>คุณสามารถสร้างโปรเจคใน Git โดยใช้สองวิธีหลัก วิธีแรกคือการนำเข้าโปรเจคหรือแฟ้มข้อมูลที่มีอยู่แล้วเข้าไปใน Git ส่วนวิธีที่สองคือการ clone จาก repository ที่อยู่ในเซิร์ฟเวอร์อื่น</p>

<h3 id='_repository_'>การสร้าง Repository จากแฟ้มข้อมูลที่มีอยู่แล้ว</h3>

<p>สำหรับวิธีนี้ ให้ไปที่แฟ้มข้อมูลที่คุณต้องการเริ่มใช้งาน Git และพิมพ์คำสั่ง</p>

<pre><code>$ git init</code></pre>

<p>คำสั่งนี้จะสร้างแฟ้มข้อมูลย่อยชื่อ .git ซึ่งเก็บแฟ้มโครงสร้างของ Git repository เปล่า ๆ ที่ยังไม่มีเนื้อหาใด ในขั้นตอนนี้แฟ้มที่อยู่ในโปรเจคของคุณจะยังไม่ถูก track โดย Git (กรุณาอ่านบทที่ 9 ถ้าคุณต้องการรู้ว่าแฟ้มที่อยู่ใน .git ที่คุณเพิ่งสร้างขึ้นมานั้นเก็บข้อมูลอะไรบ้าง)</p>

<p>เพื่อที่จะเริ่มเก็บประวัติการแก้ไขของแฟ้มที่มีอยู่ คุณจะต้องเพิ่มแฟ้มเข้าไปใน repository เสียก่อน โดยใช้คำสั่ง git add กับแฟ้มที่คุณต้องการเก็บประวัติ ตามด้วยการ commit:</p>

<pre><code>$ git add *.c
$ git add README
$ git commit –m &#39;เริ่มเก็บประวัติ&#39;</code></pre>

<p>หลังจาก commit คุณก็จะได้ repository ที่เริ่มเก็บประวัติของแฟ้มต่าง ๆ ในโปรเจคของคุณแล้ว</p>

<h3 id='_clone__repository_'>การ clone จาก repository ที่มีอยู่แล้ว</h3>

<p>ถ้าคุณต้องการคัดลอก repository ที่มีอยู่แล้ว - ยกตัวอย่างเช่น จากโปรเจคที่คุณอยากมีส่วนร่วม - คำสั่งที่คุณต้องใช้คือ git clone ถ้าคุณเคยใช้ระบบ VCS อื่นอย่าง Subversion คุณจะสังเกตเห็นว่าคำสั่งคือ clone ไม่ใช่ checkout ซึ่งความแตกต่างนี้เป็นความแตกต่างที่สำคัญมาก เพราะมันหมายความว่า Git ทำการคัดลอกข้อมูลเกือบทุกอย่างที่อยู่ในเซิร์ฟเวอร์ ทุกเวอร์ชั่นของทุกแฟ้มมีมีในประวัติของโปรเจคจะถูกคัดลอกมายังเครื่องของคุณเมื่อคุณใช้คำสั่ง <code>git clone</code> ในความเป็นจริงถ้าเกิดดิสก์ของเซิร์ฟเวอร์เกิดเสียขึ้นมา คุณสามารถใช้ clone ตัวใดก็ได้เพื่อกู้ข้อมูลกลับไป ณ ตอนที่คุณทำการสร้าง clone นั้น (แต่คุณก็อาจเสีย server-side hooks ฯลฯ ที่มีอยู่ในเซิร์ฟเวอร์ไป - อ่านข้อมูลเพิ่มเติมที่บทที่ 4)</p>

<p>คุณจะต้องใช้คำสั่ง <code>git clone [url]</code> เพื่อทำการ clone repository ยกตัวอย่างเช่น ถ้าคุณต้องการ clone ไลบรารี่ Ruby ที่ชื่อ Grit คุณสามารถทำได้โดยใช้คำสั่งดังนี้:</p>

<pre><code>$ git clone git://github.com/schacon/grit.git</code></pre>

<p>คำสั่งดังกล่าวจะสร้างไดเรกทอรี่ชื่อ &#8220;grit&#8221; และสร้างไดเรกทอรี่ย่อยชื่อ <code>.git</code> จากนั้นจะทำการดึงข้อมูลทั้งหมดทีมีอยู่ใน repository และ check out working copy เวอร์ชั่นล่าสุด ถ้าคุณดูใน <code>grit</code> คุณจะเห็นแฟ้มที่อยู่ในโปรเจคทั้งหมดที่คุณสามารถเริ่มใช้งานได้ทันที ถ้าคุณต้องการ clone repository ไปที่ไดเรกทอรี่ชื่ออื่น คุณสามารถระบุชื่อที่คุณต้องการได้ต่อท้ายคำสั่งด้านบน:</p>

<pre><code>$ git clone git://github.com/schacon/grit.git mygrit</code></pre>

<p>คำสั่งนี้ทำงานเหมือนคำสั่งด้านบน แต่เก็บข้อมูลในไดเรกทอรี่ mygrit แทน</p>

<p>Git มีโพรโทคอลสำหรับโอนข้อมูลหลายแบบ ตัวอย่างด้านบนใช้โพรโทคอล <code>git://</code> แต่คุณสามารถใช้ <code>http(s)://</code> หรือ <code>user@server:path.git</code> ซึ่งใช้ SSH ได้เหมือนกัน ลองอ่านบทที่ 4 เพื่อดูวิธีตั้งค่าเครื่องเซิร์ฟเวอร์ของคุณ และข้อดีและข้อเสียของแต่ละโพรโตคอล</p>

<div id='nav'>
<a href='ch2-0.html'>prev</a> | <a href='ch2-2.html'>next</a>
</div>