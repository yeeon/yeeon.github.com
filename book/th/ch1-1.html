---
layout: translation
title: Pro Git 1.1 เริ่มต้นใช้งาน เกี่ยวกับ Version Control
---
<h2 id='_version_control'>เกี่ยวกับ Version Control</h2>

<p>Version control คืออะไร และทำไมคุณถึงต้องแคร์? Version control คือ ระบบที่จัดเก็บการเปลี่ยนแปลงที่เกิดขึ้นกับไฟล์หนึ่งหรือหลายไฟล์เพื่อที่คุณสามารถเรียกเวอร์ชั่นใดเวอร์ชั่นหนึ่งกลับมาดูเมื่อไรก็ได้ หนังสือเล่มนี้จะยกตัวอย่างจากไฟล์ที่เป็นซอร์สโค้ดของซอฟต์แวร์ แต่ขอให้เข้าใจว่าจริง ๆ แล้วคุณสามารถใช้ version control กับไฟล์ชนิดใดก็ได้</p>

<p>ถ้าคุณเป็นนักออกแบบกราฟฟิคหรือเว็บดีไซเนอร์และต้องการเก็บทุกเวอร์ชั่นของรูปภาพหรือเลย์เอาต์ (ซึ่งคุณน่าจะอยากเก็บอยู่) การใช้ Version Control System (VCS) เป็นสิ่งที่ชาญฉลาดมาก เพราะมันช่วยให้คุณสามารถย้อนไฟล์บางไฟล์หรือแม้กระทั่งทั้งโปรเจคกลับไปเป็นเวอร์ชั่นเก่าได้ นอกจากนั้นระบบ VCS ยังจะช่วยให้คุณเปรียบเทียบการแก้ไขที่เกิดขึ้นในอดีต ดูว่าใครเป็นคนแก้ไขคนสุดท้ายที่อาจทำให้เกิดปัญหา แก้ไขเมื่อไร ฯลฯ และยังช่วยให้คุณสามารถกู้คืนไฟล์ที่คุณลบหรือทำเสียโดยไม่ตั้งใจได้อย่างง่ายดาย</p>

<h3 id='version_control_systems__local'>Version Control Systems แบบ Local</h3>

<p>หลาย ๆ คนจัดเก็บประวัติการแก้ไขต่าง ๆ ด้วยมือโดยการคัดลอกไฟล์ไปไว้ในไดเร็คทอรี่ใหม่ (อาจจะเป็นไดเร็คทอรี่ที่มีชื่อเป็นวันเดือนปีและเวลาก็ได้) วิธีนี้เป็นวิธีที่ใช้กันโดยแพร่หลายเพราะว่าทำได้ง่ายแต่ในขณะเดียวกันก็เป็นวิธีที่เกิดข้อผิดพลาดได้ง่ายเช่นกัน ยกตัวอย่างเช่น คุณอาจไม่ทันดูว่าตอนนี้คุณอยู่ในไดเร็คทอรี่ไหนและเผลอเขียนทับไฟล์ที่คุณไม่น่าจะเขียนทับหรือทำการคัดลอกไฟล์ที่คุณไม่น่าจะคัดลอก</p>

<p>เพื่อที่จะลดปัญหาเหล่านี้ เมื่อนานมาแล้วโปรแกรมเมอร์ได้พัฒนาระบบ VCS ที่ใช้ในเครื่องของตัวเองโดยใช้ฐานข้อมูลง่าย ๆ เพื่อเก็บการแก้ไขทั้งหมดที่เกิดขึ้นกับไฟล์ที่อยู่ภายใต้ revision control (ดูรูป 1-1)</p>

<p><center><img src="/figures/ch1/18333fig0101-tn.png"></center><br/> รูป 1-1. ระบบ version control แบบ local</p>

<p>หนึ่งในเครื่องมือ VCS ที่ใช้กันมากทั้งในอดีตและปัจจุบันคือระบบที่เรียกว่า rcs แม้แต่ระบบปฏิบัติการ Mac OS X ก็ยังติดตั้ง rcs ให้เมื่อคุณติดตั้ง Developer Tools เครื่องมือนี้ทำงานโดยเก็บสิ่งที่เรียกว่า patch set (ซึ่งก็คือผลต่างของไฟล์แต่ละไฟล์) สำหรับการแก้ไขแต่ละครั้งในรูปแบบพิเศษในเครื่อง ทำให้มันสามารถเรียกคืนไฟล์ ณ ช่วงเวลาใดขึ้นมาดูก็ได้โดยการไล่เรียงไปตาม patch ที่มี</p>

<h3 id='_version_control_systems_'>ระบบ Version Control Systems แบบรวมศูนย์</h3>

<p>ปัญหาถัดไปที่คนใช้พบก็คือการร่วมมือกันกับนักพัฒนาคนอื่น ๆ เพื่อที่จะแก้ปัญหานี้เครื่องมือใหม่จีงได้ถูกพัฒนาขึ้นมา เรียกว่าระบบ Centralized Version Control Systems (CVCSs) หรือระบบ Version Control Systems แบบรวมศูนย์ ระบบเหล่านี้ เช่น CVS, Subversion และ Perforce มีเซิร์ฟเวอร์กลางที่เก็บไฟล์ทั้งหมดไว้ในที่เดียวและผู้ใช้หลาย ๆ คนสามารถต่อเข้ามาเพื่อดึงไฟล์จากศูนย์กลางนี้ไปแก้ไขได้ ระบบการทำงานแบบรวมศูนย์นี้ได้ถูกนำมาใช้เป็นเวลานานหลายปี (ดูรูป 1-2)</p>

<p><center><img src="/figures/ch1/18333fig0102-tn.png"></center><br/> รูป 1-2. ระบบ version control แบบรวมศูนย์</p>

<p>การทำงานแบบนี้มีประโยชน์เหนือ local VCS ในหลายด้าน เช่น ทุกคนสามารถรู้ได้ว่าคนอื่นในโปรเจคกำลังทำอะไร ผู้ควบคุมระบบสามารถควบคุมได้อย่างละเอียดว่าใครสามารถแก้ไขอะไรได้บ้าง การจัดการแบบรวมศูนย์ในที่เดียวทำได้ง่ายกว่าการจัดการฐานข้อมูลใน client แต่ละเครื่องเยอะ</p>

<p>แต่ระบบแบบนี้ก็มีจุดอ่อนเหมือนกัน ตรงที่การรวมศูนย์ทำให้มันเป็นจุดอ่อนจุดเดียวที่จะล่มได้เหมือนกันเพราะทุกอย่างรวมกันอยู่ที่เซิร์ฟเวอร์ที่เดียว ถ้าเซิร์ฟเวอร์นั้นล่มซักชั่วโมงนึง หมายความว่าในชั่วโมงนั้นไม่มีใครสามารถทำงานร่วมกันหรือบันทึกการเปลี่ยนแปลงงานที่กำลังทำอยู่ไปที่เซิร์ฟเวอร์ได้เลย หรือถ้าฮาร์ดดิสก์ของเซิร์ฟเวอร์เกิดเสียขึ้นมาและไม่มีการสำรองข้อมูลเอาไว้ คุณก็จะสูญเสียข้อมูลประวัติและทุกอย่างที่มี จะเหลือก็แค่ก๊อปปี้ของงานบนเครื่องแต่ละเครื่องเท่านั้นเอง</p>

<h3 id='_version_control_systems_'>ระบบ Version Control Systems แบบกระจายศูนย์</h3>

<p>นี่คือที่มาของ Distributed Version Control Systems (DVCSs) หรือระบบ VCS แบบกระจายศูนย์ ในระบบแบบนี้ (เช่น Git, Mercurial, Bazaar หรือ Darcs) แต่ละคนไม่เพียงได้ก๊อปปี้ล่าสุดของไฟล์เท่านั้น แต่ได้ทั้งก๊อปปี้ของ repository เลย หมายความว่าถึงแม้ว่าเซิร์ฟเวอร์จะเสีย client ก็ยังสามารถทำงานร่วมกันได้ต่อไป และ repository เหล่านี้ของ client ยังสามารถถูกก๊อปปี้กลับไปที่เซิร์ฟเวอร์เพื่อกูข้อมูลกลับคืนก็ได้ การ checkout แต่ละครั้งคือการทำสำรองข้อมูลทั้งหมดแบบเต็ม ๆ นั่นเอง (ดูรูป 1-3)</p>

<p><center><img src="/figures/ch1/18333fig0103-tn.png"></center><br/> รูป 1-3. ระบบ version control แบบกระจายศูนย์</p>

<p>นอกจากนั้นระบบเหล่านี้ยังทำงานกับหลาย ๆ repository ได้อย่างดี ทำให้คุณสามารถทำงานกับคนหลายกลุ่มซึ่งทำงานในรูปแบบต่างกันในโปรเจคเดียวกันได้อย่างง่ายดาย เนื่องจากระบบเหล่านี้สนับสนุนการทำงานได้หลากหลายรูปแบบ ซึ่งอาจทำได้ยากในระบบแบบรวมศูนย์</p>

<div id='nav'>
<a href='ch1-0.html'>prev</a> | <a href='ch1-2.html'>next</a>
</div>