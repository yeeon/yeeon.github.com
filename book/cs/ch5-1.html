---
layout: translation
title: Pro Git 5.1 Základy práce se systémem Git Získání repozitáře Git
---
<h2 id='zskn_repozite_git'>Získání repozitáře Git</h2>

<p>Projekt v systému Git lze získat dvěma základními způsoby. První vezme existující projekt nebo adresář a importuje ho do systému Git. Druhý naklonuje existující repozitář Git z jiného serveru.</p>

<h3 id='inicializace_repozite_v_existujcm_adresi'>Inicializace repozitáře v existujícím adresáři</h3>

<p>Chcete-li zahájit sledování existujícího projektu v systému Git, přejděte do adresáře projektu a zadejte příkaz:</p>

<pre><code>$ git init</code></pre>

<p>Příkaz vytvoří nový podadresář s názvem <code>.git</code>, který bude obsahovat všechny soubory nezbytné pro repozitář, tzv. kostru repozitáře Git. V tomto okamžiku ještě není nic z vašeho projektu sledováno. (Více informací o tom, jaké soubory obsahuje právě vytvořený adresář <code>.git</code>, naleznete v kapitole 9.)</p>

<p>Chcete-li spustit verzování existujících souborů (na rozdíl od prázdného adresáře), měli byste pravděpodobně zahájit sledování (tracking) těchto souborů a provést první revizi (commit). Můžete tak učinit pomocí několika příkazů <code>git add</code>, jimiž určíte soubory, které chcete sledovat, a provedete revizi:</p>

<pre><code>$ git add *.c
$ git add README
$ git commit -m &#39;initial project version&#39;</code></pre>

<p>K tomu, co přesně tyto příkazy provedou, se dostaneme za okamžik. V této chvíli máte vytvořen repozitář Git se sledovanými soubory a úvodní revizí.</p>

<h3 id='klonovn_existujcho_repozite'>Klonování existujícího repozitáře</h3>

<p>Chcete-li vytvořit kopii existujícího repozitáře Git (například u projektu, do nějž chcete začít přispívat), pak příkazem, který hledáte, je <code>git clone</code>. Pokud jste zvyklí pracovat s jinými systémy VCS, např. se systémem Subversion, jistě jste si všimli, že příkaz zní <code>clone</code>, a nikoli <code>checkout</code>. Souvisí to s jedním podstatným rozdílem: Git stáhne kopii téměř všech dat na serveru. Po spuštění příkazu <code>git clone</code> budou k historii projektu staženy všechny verze všech souborů. Pokud by někdy poté došlo k poruše disku serveru, lze použít libovolný z těchto klonů na kterémkoli klientovi a obnovit pomocí něj server zpět do stavu, v němž byl v okamžiku klonování (může dojít ke ztrátě některých zásuvných modulů na straně serveru apod., ale všechna verzovaná dat budou obnovena – další podrobnosti v kapitole 4).</p>

<p>Repozitář naklonujete příkazem <code>git clone [url]</code>. Pokud například chcete naklonovat knihovnu Ruby Git nazvanou Grit, můžete to provést následovně:</p>

<pre><code>$ git clone git://github.com/schacon/grit.git</code></pre>

<p>Tímto příkazem vytvoříte adresář s názvem <code>grit</code>, inicializujete v něm adresář <code>.git</code>, stáhnete všechna data pro tento repozitář a systém rovněž stáhne pracovní kopii nejnovější verze. Přejdete-li do nového adresáře <code>grit</code>, uvidíte v něm soubory projektu připravené ke zpracování nebo jinému použití. Pokud chcete naklonovat repozitář do adresáře pojmenovaného jinak než grit, můžete název zadat jako další parametr na příkazovém řádku:</p>

<pre><code>$ git clone git://github.com/schacon/grit.git mygrit</code></pre>

<p>Tento příkaz učiní totéž co příkaz předchozí, jen cílový adresář se bude jmenovat <code>mygrit</code>.</p>

<p>Git nabízí celou řadu různých přenosových protokolů. Předchozí příklad využívá protokol <code>git://</code>, můžete se ale setkat také s protokolem <code>http(s)://</code> nebo <code>user@server:/path.git</code>, který používá přenosový protokol SSH. V kapitole 4 budou představeny všechny dostupné parametry pro nastavení serveru pro přístup do repozitáře Git, včetně jejich předností a nevýhod.</p>

<div id='nav'>
<a href='ch5-0.html'>prev</a> | <a href='ch5-2.html'>next</a>
</div>