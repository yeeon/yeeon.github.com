---
layout: translation
title: Pro Git 1.3 Úvod  Základy Gitu
---
<h2 id='zklady_gitu'> Základy Gitu</h2>

<p>Takže v kostce, co je to Git? Tohle je důležité vědět, protože pokud budete rozumět, co to Git je a jak zhruba funguje, bude pro vás pravděpodobně výrazně jednodušší ho používat efektivně. Až se Git naučíte, zkuste zapomenout všechno, co jste věděli o ostatních SSV jako Subversion nebo Perforce. Git ukládá informace a přemýšlí o nich naprosto odlišným způsobem i přesto, že uživatelské rozhraní je dosti podobné. Porozumět těmto drobným rozdílům pomůže překonat možnou prvotní zmatenost z přechodu na Git.</p>

<h3 id='snapshoty_ne_rozdly'>Snapshoty, ne rozdíly</h3>

<p>Hlavní rozdíl mezi Gitem a ostatními SSV (Subversion a jeho přátelé) je způsob, jakým Git přemýšlí nad svými daty. Koncepcí většiny ostatních systémů je ukládat informace jako seznam změn v jednotlivých souborech. Udržují si sadu souborů a změny v nich provedené (obr. 1-4).</p>

<p><center><img src="/figures/ch1/18333fig0104-tn.png"></center><br/> Obrázek 1-4. Ostatní systémy ukládají data jako změny každého souboru.</p>

<p>Gitu je takovýto přístup cizí. Místo toho jsou pro něj data spíše mnoho snapshotů malého filesystému. Pokaždé, když commitnete<sup id='fnref:2'><a href='#fn:2' rel='footnote'>2</a></sup> stav svého projektu do Gitu, jednoduše si udělá snímek, o tom jak právě teď vypadají všechny soubory, a uloží ho. Pro úsporu si nezměněné soubory ukládá jen jako odkaz na předchozí identický soubor. Git přemýšlí nad daty asi jako na obrázku 1-5.</p>

<p><center><img src="/figures/ch1/18333fig0105-tn.png"></center><br/> Obrázek 1-5. Git ukládá data jako snapshoty projektu.</p>

<p>To je důležitý rozdíl mezi Gitem a skoro všemi ostatními SSV. Nutí to Git znovu uvážit téměř každý aspekt správy verzí, které většina ostatních systémů převzala z předchozí generace. To dělá z Gitu spíše malý filesystém s několika neuvěřitelně mocnými nástroji nad sebou než prostě SSV. K některým výhodám tohoto přístupu dojdeme v kapitole 3, kde se budeme zabývat větvením vývojového stromu.</p>

<h3 id='vtin_operac_sta_v_stroj'>Většině operací stačí váš stroj</h3>

<p>Drtivá většina operací v Gitu nepotřebuje víc než místní soubory a zdroje. Obecně nepotřebuje žádnou informaci z jiného než vašeho stroje. Pokud jste zvyklí na CSSV, kde téměř všechny operace mají režijní náklady zvýšené o zpoždění na síti, pak si budete myslet, že božstvo rychlosti požehnalo Gitu a udělilo mu nadzemskou moc. Protože máte celou historii projektu právě u sebe na místním disku, vypadá většina operací, že jsou vykonány okamžitě.</p>

<p>Například pokud si chcete prohlédnout historii projektu, Git nepotřebuje jít na server, aby získal historii a zobrazil ji pro vás &#8211; jednoduše ji přečte přímo z vaší místní databáze. To znamená, že historii projektu vidíte téměř hned. Pokud chcete vidět změny mezi současnou verzí souboru a verzí měsíc starou, Git najde soubor v místní databázi a spočítá rozdíly lokálně místo toho, aby o to buďto požádal vzdálený server, nebo alespoň stáhl starou verzi.</p>

<p>To také znamená, že je velmi málo toho, co nemůžete dělat, pokud jste offline. Sedíte-li na palubě letadla nebo ve vlaku a chcete udělat trochu práce, můžete vesele commitovat, i když zrovna nemáte připojení k síti. Pokud jste doma a nemůžete se připojit k repozitáři, můžete stále pracovat. U mnoha jiných systému je to dosti bolestivý proces, ne-li zhola nemožný. V Perforce např. nemůžete dělat skoro nic; v Subversion nebo CVS můžete upravovat soubory, ale předat je nejde (logicky &#8211; databáze je offline). To nemusí vypadat jako velká změna, ale může vás příjemně překvapit, jak výrazný rozdíl to může být.</p>

<h3 id='git_dr_integritu'>Git drží integritu</h3>

<p>Než je cokoli v Gitu uloženo, je tomu spočítán kontrolní součet. Ten se potom používá i k identifikaci celého commitu. To znamená, že je zhola nemožné změnit obsah jakéhokoli souboru nebo adresáře bez toho, aby o tom Git věděl. Tato vlastnost je do Gitu zabudována na těch nejnižších úrovních a je nedílnou součástí jeho filosofie. Nemůžete ztratit informace při přenosu nebo přijít k poškození dat bez toho, aby to byl Git schopen odhalit.</p>

<p>Git k tomu používá mechanismus zvaný SHA-1 hash. To je 40 znaků dlouhý řetězec sestávající z hexadecimálních znaků (0-9 a a-f) a spočítaný na základě obsahu souboru nebo adresářové struktury v Gitu. SHA-1 hash vypadá nějak takto:</p>

<pre><code>24b9da6552252987aa493b52f8696cd6d3b00373</code></pre>

<p>S těmito hashi se v Gitu setkáte úplně všude. V podstatě Git všechno ukládá nikoli na základě jména souboru, ale právě na základě hashe jeho obsahu.</p>

<h3 id='git_obecn_jen_pidv_data'>Git obecně jen přidává data</h3>

<p>Pokud něco v Gitu děláte, téměř cokoli z toho jen přidá data do jeho databáze. Je opravdu obtížné donutit systém udělat něco, co by se nedalo vrátit, nebo donutit ho nějakým způsobem smazat svoje data. Jako v každém SSV můžete samozřejmě ztratit změny provedené od posledního commitu, ale jakmile jsou commitnuty, je velmi obtížné o ně přijít, zvláště pak pokud pravidelně zálohujete databázi do jiného repozitáře.</p>

<p>Je pak radost používat Git, protože víte, že můžete experimentovat bez nebezpečí, že byste si něco vážně poškodili. Pro hlubší náhled do problematiky, jak Git ukládá data a jak se můžete vrátit k datům, která vypadají, že jsou ztracena, si přečtěte kapitolu 9.</p>

<h3 id='ti_stavy'>Tři stavy</h3>

<p>Teď dávejte pozor. Tohle je hlavní věc, kterou si u Gitu musíte pamatovat, pokud chcete, aby vaše další studium Gitu šlo hladce. Git má tři základní stavy, kterých můžou vaše soubory nabývat: &#8220;commited&#8221;, &#8220;modified&#8221; a &#8220;staged&#8221;<sup id='fnref:3'><a href='#fn:3' rel='footnote'>3</a></sup>. Commited znamená, že data jsou bezpečně uložena v místní databázi. Modified znamená, že soubor byl oproti poslednímu předání změněn. A staged je ten soubor, u kterého máte značku, že bude v této verzi zařazen do nejbližšího commitu.</p>

<p>To nás vede ke třem hlavním sekcím projektu v Gitu: Git directory, working directory a staging area<sup id='fnref:4'><a href='#fn:4' rel='footnote'>4</a></sup>.</p>

<p><center><img src="/figures/ch1/18333fig0106-tn.png"></center><br/> Obrázek 1-6. Git directory, working directory a staging area</p>

<p>Git directory je místo, kde Git skladuje svoje vnitřní data a databázi objektů vašeho projektu. To je ta nejdůležitější část Gitu, která se kopíruje, pokud si stahujete repozitář z jiného počítače.</p>

<p>Working directory je samotný snímek jedné verze spravovaného projektu. Jsou to soubory vytažené z databáze v Git directory a umístěné na disk, abyste je použili nebo měnili.</p>

<p>Staging area je jednoduchý soubor, obvykle uložený ve vašem Git directory, který ukládá informace o tom, co bude součástí nejbližšího commitu. Občas je též nazýván index, ale v angličtině se postupně stává standardem označovat ho jako &#8220;staging area&#8221;.</p>

<p>Základní pracovní postup Gitu je pak zhruba takovýto:</p>

<ol>
<li>Změníte soubory ve svém working directory.</li>

<li>Vložíte soubory do staging area.</li>

<li>Vytvoříte commit, který vezme všechny soubory tak, jak jsou ve staging area, a uloží tento snímek permanentně do Git directory.</li>
</ol>

<p>Pokud je nějaká verze souboru v Git directory, je označována jako commited, pokud je upravena a vložena do staging area, je staged. A konečně pokud byla změněna a není staged, pak je modified. V kapitole 2 se dozvíte více o těchto stavech a jak můžete využít jejich výhod, nebo naopak úplně přeskočit staging area.</p>

<div id='nav'>
<a href='ch1-2.html'>prev</a> | <a href='ch1-4.html'>next</a>
</div>