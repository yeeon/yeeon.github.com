---
layout: translation
title: Pro Git 4.1 Větve v systému Git Co je to větev
---
<h2 id='co_je_to_vtev'>Co je to větev</h2>

<p>Abychom skutečně pochopili, jak funguje v systému Git větvení, budeme se muset vrátit o krok zpět a podívat se, jak Git ukládá data. Jak si možná vzpomínáte z kapitoly 1, Git neukládá data jako sérii změn nebo rozdílů, ale jako sérii snímků.</p>

<p>Zapíšete-li v systému Git revizi, Git uloží objekt revize, obsahující ukazatel na snímek obsahu, který jste určili k zapsání, metadata o autorovi a zprávě a nula nebo více ukazatelů na revizi nebo revize, které byly přímými rodiči této revize – žádné rodiče nemá první revize, jednoho rodiče má běžná revize a několik rodičů mají revize, které vznikly sloučením ze dvou či více větví.</p>

<p>Pro ilustraci předpokládejme, že máte adresář se třemi soubory, které připravíte k zapsání a následně zapíšete. S připravením souborů k zapsání proběhne u každého z nich kontrolní součet (o otisku SHA-1 jsme se zmínili v kapitole 1), daná verze souborů se uloží v repozitáři Git (Git na ně odkazuje jako na bloby) a přidá jejich kontrolní součet do oblasti připravených změn:</p>

<pre><code>$ git add README test.rb LICENSE
$ git commit -m &#39;initial commit of my project&#39;</code></pre>

<p>Vytvoříte-li revizi příkazem <code>git commit</code>, provede Git kontrolní součet každého adresáře (v tomto případě pouze kořenového adresáře projektu) a uloží tyto objekty stromu v repozitáři Git. Poté vytvoří objekt revize s metadaty a ukazatelem na kořenový strom projektu, aby mohl v případě potřeby tento snímek obnovit.</p>

<p>Váš repozitář Git nyní obsahuje pět objektů: jeden blob pro obsah každého ze tří vašich souborů, jeden strom, který zaznamenává obsah adresáře a udává, které názvy souborů jsou uloženy jako který blob, a jednu revizi s ukazatelem na kořenový strom a se všemi metadaty revize. Data ve vašem repozitáři Git se dají schematicky znázornit jako na obrázku 3-1.</p>

<p><center><img src="/figures/ch4/18333fig0301-tn.png"></center><br/> Figure 3-1. Repozitář s daty jedné revize</p>

<p>Jestliže v souborech provedete změny a zapíšete je, další revize uloží ukazatel na revizi, jež jí bezprostředně předcházela. Po dalších dvou revizích bude vaše historie vypadat jako na obrázku 3-2.</p>

<p><center><img src="/figures/ch4/18333fig0302-tn.png"></center><br/> Figure 3-2. Data objektů Git pro několik revizí</p>

<p>Větev je v systému Git jen snadno přemístitelným ukazatelem na jednu z těchto revizí. Výchozím názvem větve v systému Git je <code>master</code> (hlavní větev). Při prvním zapisování revizí dostanete hlavní větev, jež bude ukazovat na poslední revizi, kterou jste zapsali. Pokaždé, když zapíšete novou revizi, větev se automaticky posune vpřed.</p>

<p><center><img src="/figures/ch4/18333fig0303-tn.png"></center><br/> Figure 3-3. Větev ukazující do historie dat revizí</p>

<p>Co se stane, když vytvoříte novou větev? Ano, nová větev znamená vytvoření nového ukazatele, s nímž můžete pohybovat. Řekněme, že vytvoříte novou větev a nazvete ji testing. Učiníte tak příkazem <code>git branch</code>:</p>

<pre><code>$ git branch testing</code></pre>

<p>Tento příkaz vytvoří nový ukazatel na stejné revizi, na níž se právě nacházíte (viz obrázek 3-4).</p>

<p><center><img src="/figures/ch4/18333fig0304-tn.png"></center><br/> Figure 3-4. Několik větví ukazujících do historie dat revizí</p>

<p>Jak Git pozná, na jaké větvi se právě nacházíte? Používá speciální ukazatel zvaný HEAD. Nenechte se mást, tento HEAD je velmi odlišný od všech koncepcí v ostatních systémech VCS, na něž jste možná zvyklí, jako Subversion nebo CVS. V systému Git se jedná o ukazatel na lokální větev, na níž se právě nacházíte. V našem případě jste však stále ještě na hlavní větvi. Příkazem git branch jste pouze vytvořili novou větev, zatím jste na ni nepřepnuli (viz obrázek 3-5).</p>

<p><center><img src="/figures/ch4/18333fig0305-tn.png"></center><br/> Figure 3-5. Soubor HEAD ukazující na větev, na níž se nacházíte.</p>

<p>Chcete-li přepnout na existující větev, spusťte příkaz <code>git checkout</code>. My můžeme přepnout na novou větev testing:</p>

<pre><code>$ git checkout testing</code></pre>

<p>Tímto příkazem přesunete ukazatel HEAD tak, že ukazuje na větev testing (viz obrázek 3-6).</p>

<p><center><img src="/figures/ch4/18333fig0306-tn.png"></center><br/> Figure 3-6. Soubor HEAD ukazuje po přepnutí na jinou větev.</p>

<p>A jaký to má smysl? Dobře, proveďme další revizi:</p>

<pre><code>$ vim test.rb
$ git commit -a -m &#39;made a change&#39;</code></pre>

<p>Obrázek 3-7 ukazuje výsledek.</p>

<p><center><img src="/figures/ch4/18333fig0307-tn.png"></center><br/> Figure 3-7. Větev, na niž ukazuje soubor HEAD, se posouvá vpřed s každou revizí.</p>

<p>Výsledek je zajímavý z toho důvodu, že se větev <code>testing</code> posunula vpřed, zatímco větev <code>master</code> stále ukazuje na revizi, na níž jste se nacházeli v okamžiku, kdy jste spustili příkaz <code>git checkout</code> a přepnuli tím větve. Přepněme zpět na větev <code>master</code>.</p>

<pre><code>$ git checkout master</code></pre>

<p>Výsledek ukazuje obrázek 3-8.</p>

<p><center><img src="/figures/ch4/18333fig0308-tn.png"></center><br/> Figure 3-8. Ukazatel HEAD se po příkazu git checkout přesune na jinou větev.</p>

<p>Tento příkaz provedl dvě věci. Přemístil ukazatel <code>HEAD</code> zpět, takže nyní ukazuje na větev <code>master</code>, a vrátil soubory ve vašem pracovním adresáři zpět ke snímku, na nějž větev <code>master</code> ukazuje. To také znamená, že změny, které od teď provedete, se odštěpí od starší verze projektu. V podstatě dočasně vrátíte všechny změny, které jste provedli ve větvi testing, a vydáte se jiným směrem.</p>

<p>Proveďme pár změn a zapišme další revizi:</p>

<pre><code>$ vim test.rb
$ git commit -a -m &#39;made other changes&#39;</code></pre>

<p>Nyní se historie vašeho projektu rozdělila (viz obrázek 3-9). Vytvořili jste novou větev, přepnuli jste na ni, provedli jste v ní změny a poté jste přepnuli zpět na hlavní větev, v níž jste rovněž provedli změny. Oboje tyto změny jsou oddělené na samostatných větvích. Můžete mezi nimi přepínat tam a zpět, a až uznáte za vhodné, můžete je sloučit. To vše jste provedli pomocí jednoduchých příkazů <code>branch</code> a <code>checkout</code>.</p>

<p><center><img src="/figures/ch4/18333fig0309-tn.png"></center><br/> Figure 3-9. Historie větví se rozdělila.</p>

<p>Vzhledem k tomu, že větev v systému Git tvoří jeden jednoduchý soubor, obsahující 40 znaků kontrolního součtu SHA-1 revize, na niž ukazuje, je snadné větve vytvářet i odstraňovat. Vytvořit novou větev je právě tak snadné a rychlé jako zapsat 41 bytů do souboru (40 znaků a jeden nový řádek).</p>

<p>Tato metoda se výrazně liší od způsobu, jakým probíhá větvení v ostatních nástrojích VCS, kde je nutné zkopírovat všechny soubory projektu do jiného adresáře. To může zabrat – podle velikosti projektu – několik sekund i minut, zatímco v systému Git probíhá tento proces vždy okamžitě. A protože při zapisování revize zaznamenáváme její rodiče, probíhá vyhledávání příslušné základny pro sloučení automaticky a je většinou velmi snadné. Tyto funkce slouží k tomu, aby se vývojáři nebáli vytvářet a používat nové větve.</p>

<p>Podívejme se, jaké výhody jim z toho plynou.</p>

<div id='nav'>
<a href='ch4-0.html'>prev</a> | <a href='ch4-2.html'>next</a>
</div>