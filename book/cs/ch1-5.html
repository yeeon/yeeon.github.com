---
layout: translation
title: Pro Git 1.5 Úvod První nastavení systému Git
---
<h2 id='prvn_nastaven_systmu_git'>První nastavení systému Git</h2>

<p>Nyní, když máte Git nainstalovaný, můžete provést některá uživatelská nastavení systému. Nastavení stačí provést pouze jednou – zůstanou zachována i po případných aktualizacích.</p>

<p>Nastavení konfiguračních proměnných systému, které ovlivňují jak vzhled systému Git, tak ostatní aspekty jeho práce, umožňuje příkaz git config. Tyto proměnné mohou být uloženy na třech různých místech :</p>

<ul>
<li>soubor /etc/gitconfig obsahuje údaje o všech uživatelích systému a jejich repozitářích. Po zadání parametru &#8211;system bude systém používat pouze tento soubor;</li>

<li>soubor ~/.gitconfig je specifický pro váš uživatelský účet. Po zadání parametru &#8211;global bude Git používat pouze tento soubor;</li>

<li>konfigurační soubor v adresáři Git (tedy .git/config) jakéhokoli repozitáře, který právě používáte: je specifický pro tento konkrétní repozitář. Každá úroveň je nadřazená hodnotám úrovně předchozí, např. hodnoty v .git/config mají přednost před hodnotami v /etc/gitconfig.</li>
</ul>

<p>Ve Windows používá Git soubor <code>.gitconfig</code>, který je umístěný v adresáři <code>$HOME</code> (u většiny uživatelů <code>C:\Documents and Settings\$USER</code>). Dále se pokusí vyhledat ještě soubor /etc/gitconfig, který je relativní vůči kořenovému adresáři. Ten je umístěn tam, kam jste se rozhodli nainstalovat Git po spuštění instalačního programu.</p>

<h3 id='totonost_uivatele'>Totožnost uživatele</h3>

<p>První věcí, kterou byste měli po nainstalování systému Git udělat, je nastavení uživatelského jména (user name) a e-mailové adresy. Tyto údaje se totiž později využívají při všech revizích v systému Git a jsou nezměnitelnou složkou každé revize, kterou zapíšete:</p>

<pre><code>$ git config --global user.name &quot;John Doe&quot;
$ git config --global user.email johndoe@example.com</code></pre>

<p>Použijete-li parametr <code>--global</code>, pak také toto nastavení stačí provést pouze jednou. Git bude používat tyto údaje pro všechny operace, které v systému uděláte. Pokud chcete pro konkrétní projekty změnit uživatelské jméno nebo e-mailovou adresu, můžete příkaz spustit bez parametru <code>--global</code>. V takovém případě je nutné, abyste se nacházeli v adresáři daného projektu.</p>

<h3 id='nastaven_editoru'>Nastavení editoru</h3>

<p>Nyní, když jste zadali své osobní údaje, můžete nastavit výchozí textový editor, který bude Git využívat pro psaní zpráv. Pokud toto nastavení nezměníte, bude Git používat výchozí editor vašeho systému, jímž je většinou Vi nebo Vim. Chcete-li používat jiný textový editor (např. Emacs), můžete použít následující příkaz:</p>

<pre><code>$ git config --global core.editor emacs</code></pre>

<h3 id='nastaven_nstroje_diff'>Nastavení nástroje diff</h3>

<p>Další proměnnou, jejíž nastavení můžete považovat za užitečné, je výchozí nástroj diff, jenž bude Git používat k řešení konfliktů při slučování. Řekněme, že jste se rozhodli používat vimdiff:</p>

<pre><code>$ git config --global merge.tool vimdiff</code></pre>

<p>Jako platné nástroje slučování Git akceptuje: kdiff3, tkdiff, meld, xxdiff, emerge, vimdiff, gvimdiff, ecmerge a opendiff. Nastavit můžete ale i jiné uživatelské nástroje – více informací o této možnosti naleznete v kapitole 7.</p>

<h3 id='kontrola_provedenho_nastaven'>Kontrola provedeného nastavení</h3>

<p>Chcete-li zkontrolovat provedené nastavení, použijte příkaz <code>git config --list</code>. Git vypíše všechna aktuálně dostupná nastavení:</p>

<pre><code>$ git config --list
user.name=Scott Chacon
user.email=schacon@gmail.com
color.status=auto
color.branch=auto
color.interactive=auto
color.diff=auto
...</code></pre>

<p>Některé klíče se mohou objevit vícekrát, protože Git načítá stejný klíč z různých souborů (např. <code>/etc/gitconfig</code> a <code>~/.gitconfig</code>). V takovém případě použije Git poslední hodnotu pro každý unikátní klíč, který vidí.</p>

<p>Můžete také zkontrolovat, jakou hodnotu Git uchovává pro konkrétní položku. Zadejte příkaz <code>git config {key}</code>:</p>

<pre><code>$ git config user.name
Scott Chacon</code></pre>

<div id='nav'>
<a href='ch1-4.html'>prev</a> | <a href='ch1-6.html'>next</a>
</div>