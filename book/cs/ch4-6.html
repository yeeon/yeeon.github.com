---
layout: translation
title: Pro Git 4.6 Větve v systému Git Přeskládání
---
<h2 id='peskldn'>Přeskládání</h2>

<p>V systému Git existují dvě základní možnosti, jak integrovat změny z jedné větve do druhé: sloučení (neboli začlenění) příkazem <code>merge</code> a přeskládání příkazem <code>rebase</code>. V této části se dozvíte, co to je přeskládání, jak ho provést, v čem spočívají výhody tohoto nástroje a v jakých případech ho rozhodně nepoužívat.</p>

<h3 id='zkladn_peskldn'>Základní přeskládání</h3>

<p>Pokud se vrátíme k našemu dřívějšímu příkladu z části o slučování větví (viz obrázek 3-27), vidíme, že jsme svoji práci rozdělili a vytvářeli revize ve dvou různých větvích.</p>

<p><center><img src="/figures/ch4/18333fig0327-tn.png"></center><br/> Figure 3-27. Vaše původně rozdělená historie revizí</p>

<p>Víme, že nejjednodušším způsobem, jak integrovat větve, je příkaz <code>merge</code>. Ten provede třícestné sloučení mezi dvěma posledními snímky (C3 a C4) a jejich nejmladším společným předkem (C2), přičemž vytvoří nový snímek (a novou revizi) – viz obrázek 3-28.</p>

<p><center><img src="/figures/ch4/18333fig0328-tn.png"></center><br/> Figure 3-28. Integrace rozdělené historie sloučením větví</p>

<p>Existuje však ještě jiný způsob. Můžete vzít záplatu se změnou, kterou jste provedli revizí C3, a aplikovat ji na vrcholu revize C4. V systému Git se tato metoda nazývá přeskládání (rebasing). Příkazem <code>rebase</code> vezmete všechny změny, které byly zapsány na jedné větvi, a necháte je znovu provést na jiné větvi.</p>

<p>V našem případě tedy provedete následující:</p>

<pre><code>$ git checkout experiment
$ git rebase master
First, rewinding head to replay your work on top of it...
Applying: added staged command</code></pre>

<p>Přeskládání funguje takto: systém najde společného předka obou větví (větve, na níž se nacházíte, a větve, na kterou přeskládáváte), provede příkaz diff pro všechny revize větve, na níž se nacházíte, uloží zjištěné rozdíly do dočasných souborů, vrátí aktuální větev na stejnou revizi jako větev, na kterou přeskládáváte, a nakonec po jedné aplikuje všechny změny. Tento proces je naznačen na obrázku 3-29.</p>

<p><center><img src="/figures/ch4/18333fig0329-tn.png"></center><br/> Figure 3-29. Přeskládání změny provedené v revizi C3 na revizi C4</p>

<p>Nyní můžete přejít zpět na hlavní větev a provést sloučení „rychle vpřed“ (viz obrázek 3-30).</p>

<p><center><img src="/figures/ch4/18333fig0330-tn.png"></center><br/> Figure 3-30. „Rychle vpřed“ po hlavní větvi</p>

<p>Snímek, na který nyní ukazuje revize C3, je zcela totožný se snímkem, na který v příkladu v části o slučování ukazovala C5. V koncových produktech integrace není žádný rozdíl, výsledkem přeskládání je však čistší historie. Pokud si prohlížíte log přeskládané větve, vypadá jako lineární historie – zdá se, jako by veškerá práce probíhala v jedné linii, ačkoli původně byla paralelní.</p>

<p>Tuto metodu budete často používat v situaci, kdy chcete mít jistotu, že byly vaše revize čistě aplikovány na vzdálenou větev – např. v projektu, do nějž chcete přidat příspěvek, který ale nespravujete. V takovém případě budete pracovat ve své větvi, a až budete mít připraveny záplaty k odeslání do hlavního projektu, přeskládáte svou práci na větev <code>origin/master</code>. Správce v tomto případě nemusí provádět žádnou integraci, provede pouze posun „rychle vpřed“ nebo čistou aplikaci.</p>

<p>Ještě jednou bychom chtěli upozornit, že snímek, na který ukazuje závěrečná revize – ať už se jedná o poslední z přeskládaných revizí po přeskládání, nebo poslední revizi sloučením jako výsledek začlenění – je vždy stejný. Jediné, co se liší, je historie. Přeskládání provede změny učiněné v jedné linii práce ještě jednou v jiné linii, a to v pořadí, v jakém byly provedeny. Sloučení naproti tomu vezme koncové body větví a sloučí je dohromady.</p>

<h3 id='zajmavj_monosti_peskldn'>Zajímavější možnosti přeskládání</h3>

<p>Opětovné provedení změn pomocí příkazu rebase můžete využít i jiným účelům než jen k přeskládání větve. Vezměme například historii na obrázku 3-31. Vytvořili jste novou tematickou větev (<code>server</code>), pomocí níž chcete do svého projektu přidat funkci na straně serveru, a zapsali jste revizi. Poté jste tuto větev opustili a začali pracovat na změnách na straně klienta (<code>client</code>). I tady jste zapsali několik revizí. Nakonec jste se vrátili na větev <code>server</code> a zapsali tu další revize.</p>

<p><center><img src="/figures/ch4/18333fig0331-tn.png"></center><br/> Figure 3-31. Historie s tematickou větví obsahující další tematickou větev.</p>

<p>Předpokládejme, že nyní chcete začlenit změny provedené na straně klienta do své hlavní linie k vydání, ale prozatím chcete počkat se změnami na straně serveru, dokud nebudou pečlivě otestovány. Můžete vzít změny na větvi client, které nejsou na větvi server (C8 a C9), a nechat je znovu provést na hlavní větvi. Použijte k tomu příkaz <code>git rebase</code> v kombinaci s parametrem <code>--onto</code>:</p>

<pre><code>$ git rebase --onto master server client</code></pre>

<p>Tím v podstatě říkáte: „Proveď checkout větve <code>client</code>, zjisti záplaty ze společného předka větví <code>client</code> a <code>server</code> a znovu je aplikuj na hlavní větev <code>master</code>.“ Postup je možná trochu složitý, ale výsledek, znázorněný na obrázku 3-32, stojí opravdu za to.</p>

<p><center><img src="/figures/ch4/18333fig0332-tn.png"></center><br/> Figure 3-32. Přeskládání tematické větve, která byla součástí jiné tematické větve 72.</p>

<p>Nyní můžete posunout hlavní větev „rychle vpřed“ (viz obrázek 3-33):</p>

<pre><code>$ git checkout master
$ git merge client</code></pre>

<p><center><img src="/figures/ch4/18333fig0333-tn.png"></center><br/> Figure 3-33. Posun hlavní větve rychle vpřed na konec změn přeskládaných z větve client</p>

<p>Řekněme, že se později rozhodnete natáhnout i větev server. Větev server můžete přeskládat na hlavní větev příkazem <code>git rebase [základna] [tematická větev]</code>. Příkaz provede checkout tematické větve (v tomto případě větve <code>server</code>) a přeskládá její změny na základnu (angl. base branch, v tomto případě <code>master</code>):</p>

<pre><code>$ git rebase master server</code></pre>

<p>Příkaz provede změny obsažené ve větvi <code>server</code> ještě jednou na vrcholu větve <code>master</code>, jak je znázorněno na obrázku 3-34.</p>

<p><center><img src="/figures/ch4/18333fig0334-tn.png"></center><br/> Figure 3-34. Přeskládání větve server na vrcholu hlavní větve.</p>

<p>Poté se můžete přesunout „rychle vpřed“ po základně (větev <code>master</code>):</p>

<pre><code>$ git checkout master
$ git merge server</code></pre>

<p>Poté můžete větev <code>client</code> i <code>server</code> smazat, protože všechna práce z nich je integrována a tyto větve už nebudete potřebovat. Vaše historie pak bude vypadat jako na obrázku 3-35:</p>

<pre><code>$ git branch -d client
$ git branch -d server</code></pre>

<p><center><img src="/figures/ch4/18333fig0335-tn.png"></center><br/> Figure 3-35. Konečná historie revizí</p>

<h3 id='rizika_spojen_s_peskldnm'>Rizika spojená s přeskládáním</h3>

<p>Přeskládání sice nabízí určité výhody, má však také svá úskalí. Ta se dají shrnout do jedné věty:</p>

<p>Neprovádějte přeskládání u revizí, které jste odeslali do veřejného repozitáře.</p>

<p>Budete-li se touto zásadou řídit, nemusíte se přeskládání obávat. V opačném případě vás čeká opovržení ostatních, rodina a přátelé vás zapřou.</p>

<p>Při přeskládání dat zahodíte existující revize a vytvoříte nové, které jsou jim podobné, ale přesto jiné. Pokud odešlete svou práci, ostatní si ji stáhnou a založí na nich svou práci. A vy potom tyto revize přepíšete příkazem <code>git rebase</code> a znovu je odešlete, vaši spolupracovníci do ní budou muset znovu začlenit svou práci a ve všem nastane chaos, až se pokusíte natáhnout jejich práci zpět do své.</p>

<p>Podívejme se na malý příklad, jaké problémy může přeskládání již zveřejněných dat způsobit. Představme si situaci, kdy jste naklonovali repozitář z centrálního serveru a provedli jste v něm několik změn. Vaše historie revizí bude vypadat jako na obrázku 3-36.</p>

<p><center><img src="/figures/ch4/18333fig0336-tn.png"></center><br/> Figure 3-36. Naklonovali jste repozitář a provedli v něm změny.</p>

<p>Někdo jiný teď provede jiné úpravy, jejichž součástí bude i začlenění, a odešle svou práci na centrální server. Vy tyto změny vyzvednete a začleníte novou vzdálenou větev do své práce – vaše historie teď vypadá jako na obrázku 3-37.</p>

<p><center><img src="/figures/ch4/18333fig0337-tn.png"></center><br/> Figure 3-37. Vyzvedli jste další revize a začlenili je do své práce.</p>

<p>Jenže osoba, která odeslala a začlenila své změny, se rozhodne vrátit a svou práci raději přeskládat. Provede příkaz <code>git push --force</code> a přepíše historii na serveru. Vy poté znovu vyzvednete data ze serveru a stáhnete nové revize.</p>

<p><center><img src="/figures/ch4/18333fig0338-tn.png"></center><br/> Figure 3-38. Kdosi odeslal přeskládané revize a zahodil ty, na nichž jste založili svou práci.</p>

<p>V tuto chvíli vám nezbývá, než změny znovu začlenit do své práce, ačkoli už jste je jednou začlenili. Přeskládáním se změnily otisky SHA-1 těchto revizí, a Git je proto považuje za nové revize, přestože změny označené jako C4 už jsou ve skutečnosti ve vaší historii obsaženy (viz obrázek 3-39).</p>

<p><center><img src="/figures/ch4/18333fig0339-tn.png"></center><br/> Figure 3-39. Znovu jste začlenili stejnou práci do nové revize sloučením.</p>

<p>Vy musíte tyto změny ve vhodném okamžiku začlenit do své práce, abyste do budoucna neztratili kontakt s ostatními vývojáři. Vaše historie pak bude obsahovat revize C4 i C4’, které mají obě jiný otisk SHA-1, ale představují stejnou práci a nesou i stejnou zprávu k revizi. Pokud s takovouto historií spustíte příkaz <code>git log</code>, nastane zmatečná situace, kdy se zobrazí dvě revize se stejným datem autora i stejnou zprávou k revizi. Pokud pak tuto historii odešlete zpět na server, znovu provedete všechny tyto přeskládané revize na centrálním serveru, což bude zmatečné i pro vaše spolupracovníky.</p>

<p>Budete-li používat přeskládání jako metodu vyčištění a práce s revizemi předtím, než je odešlete, a budete-li přeskládávat pouze revize, které dosud nikdy nebyly zveřejněny, nemusíte se žádných problémů obávat. Jestliže ale přeskládáte revize, které už byly zveřejněny a někdo na nich mohl založit svou práci, můžete si tím nepěkně zavařit.</p>

<div id='nav'>
<a href='ch4-5.html'>prev</a> | <a href='ch4-7.html'>next</a>
</div>