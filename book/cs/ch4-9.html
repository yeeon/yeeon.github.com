---
layout: translation
title: Pro Git 4.9 Git na serveru Démon Git
---
<h2 id='dmon_git'>Démon Git</h2>

<p>Jestliže potřebujete ke svým projektům veřejný, neověřovaný přístup pro čtení, budete muset překročit hranice vymezené protokolem HTTP a začít používat protokol Git. Mluví pro něj především rychlost. Protokol Git je daleko výkonnější, a proto také rychlejší než protokol HTTP a svým uživatelů tím ušetří spoustu času.</p>

<p>I v tomto případě se jedná o neověřený přístup pouze pro čtení. Pokud protokol používáte na serveru mimo firewall, mělo by to být pouze u projektů, které jsou veřejně viditelné okolnímu světu. Pokud je server, na kterém protokol spouštíte, uvnitř firewallu, můžete ho používat u projektů, k nimž má přístup pro čtení velký počet lidí nebo počítačů (servery průběžné integrace nebo servery sestavení), jimž nechcete jednotlivě přiřazovat SSH klíče.</p>

<p>Ať tak či tak, na protokolu Git jistě oceníte jeho snadné nastavení. V podstatě je třeba spustit tento příkaz:</p>

<pre><code>git daemon --reuseaddr --base-path=/opt/git/ /opt/git/</code></pre>

<p><code>--reuseaddr</code> umožňuje serveru restartování bez nutnosti čekat na vypršení časového limitu pro stará spojení, parametr <code>--base-path</code> umožňuje uživatelům klonovat projekty, aniž by museli zadávat celou cestu, a cesta na konci příkazu říká démonovi Git, kde má hledat repozitáře určené k exportu. Jestliže používáte bránu firewall, budete rovněž muset na ní povolit port 9418.</p>

<p>Podle toho, jaký operační systém používáte, můžete přejít do režimu démon mnoha způsoby. U počítačů s Ubuntu můžete použít skript Upstart. Do souboru</p>

<pre><code>/etc/event.d/local-git-daemon</code></pre>

<p>vložte tento skript:</p>

<pre><code>start on startup
stop on shutdown
exec /usr/bin/git daemon \
    --user=git --group=git \
    --reuseaddr \
    --base-path=/opt/git/ \
    /opt/git/
respawn</code></pre>

<p>Z bezpečnostních důvodů důrazně doporučujeme, aby byl tento démon spuštěn jako uživatel, který má k repozitářům oprávnění pouze pro čtení. To lze snadno zajistit vytvořením nového uživatele &#8216;git-ro&#8217; a spuštěním démona v jeho roli. My ho pro zjednodušení spustíme jako uživatele &#8216;git&#8217;, kterého už využívá nástroj Gitosis.</p>

<p>Při restartování počítače se démon Git spustí automaticky. V případě pádu démona bude jeho činnost automaticky obnovena. Pokud nechcete počítač restartovat, spusťte tento příkaz:</p>

<pre><code>initctl start local-git-daemon</code></pre>

<p>V jiných systémech možná budete chtít použít <code>xinetd</code>, skript systému <code>sysvinit</code>, nebo podobný skript – můžete-li spouštět příkaz démonizovaný a sledovaný.</p>

<p>Dále budete muset svému serveru Gitosis sdělit, k jakým repozitářům si přejete povolit neověřený serverový přístup Git. Pokud přidáte jednu část pro každý repozitář, můžete určit repozitáře, z nichž si přejete dovolit démonovi Git načítat data. Chcete-li povolit přístup přes protokol Git k projektu <code>iphone_project</code>, přidejte ho na konec souboru <code>gitosis.conf</code>:</p>

<pre><code>[repo iphone_project]
daemon = yes</code></pre>

<p>Po zapsání a odeslání této revize by měl váš spuštěný démon začít obsluhovat požadavky k projektu pro všechny, kdo mají přístup k portu 9418 na vašem serveru.</p>

<p>Pokud nechcete používat Gitosis, ale chcete nastavit démona Git, budete muset u každého projektu, který chcete obsluhovat démonem Git, provést následující:</p>

<pre><code>$ cd /path/to/project.git
$ touch git-daemon-export-ok</code></pre>

<p>Přítomnost tohoto souboru systému Git sděluje, že si přejete obsluhovat tento projekt bez ověřování.</p>

<p>Gitosis může také určovat, jaké projekty bude zobrazovat GitWeb. Nejprve budete muset do souboru <code>/etc/gitweb.conf</code> vložit následující:</p>

<pre><code>$projects_list = &quot;/home/git/gitosis/projects.list&quot;;
$projectroot = &quot;/home/git/repositories&quot;;
$export_ok = &quot;git-daemon-export-ok&quot;;
@git_base_url_list = (&#39;git://gitserver&#39;);</code></pre>

<p>Vložením nebo odstraněním nastavení <code>gitweb</code> z konfiguračního souboru Gitosis můžete určit, které projekty dovolí GitWeb uživatelům procházet. Pokud například chcete, aby GitWeb zobrazoval <code>iphone_project</code>, upravíte nastavení <code>repo</code> do této podoby:</p>

<pre><code>[repo iphone_project]
daemon = yes
gitweb = yes</code></pre>

<p>Pokud teď zapíšete a odešlete projekt, GitWeb začne automaticky zobrazovat <code>iphone_project</code>.</p>

<div id='nav'>
<a href='ch4-8.html'>prev</a> | <a href='ch4-10.html'>next</a>
</div>