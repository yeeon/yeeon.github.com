---
layout: translation
title: Pro Git 4.3 Větve v systému Git Správa větví
---
<h2 id='sprva_vtv'>Správa větví</h2>

<p>Nyní, když jste vytvořili, sloučili a odstranili své první větve, můžeme se podívat na pár nástrojů ke správě větví, které se vám budou hodit, až začnete s větvemi pracovat pravidelně.</p>

<p>Příkaz <code>git branch</code> umí víc, než jen vytvářet a mazat větve. Pokud ho spustíte bez dalších parametrů, získáte prostý výpis všech aktuálních větví:</p>

<pre><code>$ git branch
  iss53
* master
  testing</code></pre>

<p>Všimněte si znaku <code>*</code>, který předchází větvi <code>master</code>. Označuje větev, na níž se právě nacházíte. Pokud tedy nyní zapíšete revizi, vaše nová práce posune vpřed větev <code>master</code>. Chcete-li zobrazit poslední revizi na každé větvi, spusťte příkaz <code>git branch -v</code>:</p>

<pre><code>$ git branch -v
  iss53   93b412c fix javascript issue
* master  7a98805 Merge branch &#39;iss53&#39;
  testing 782fd34 add scott to the author list in the readmes</code></pre>

<p>Další užitečnou funkcí ke zjištění stavu vašich větví je filtrování tohoto seznamu podle větví, které byly/nebyly začleněny do větve, na níž se právě nacházíte. K tomuto účelu slouží v systému Git od verze 1.5.6 užitečné příkazy <code>--merged</code> a <code>--no-merged</code>. Chcete-li zjistit, které větve už byly začleněny do větve, na níž se nacházíte, spusťte příkaz <code>git branch --merged</code>:</p>

<pre><code>$ git branch --merged
  iss53
* master</code></pre>

<p>Jelikož už jste větev <code>iss53</code> začlenili, nyní se zobrazí ve výpisu. Větve v tomto seznamu, které nejsou označeny <code>*</code>, lze většinou snadno smazat příkazem <code>git branch -d</code>. Jejich obsah už jste převzali do jiné větve, a tak jejich odstraněním nepřijdete o žádnou práci.</p>

<p>Chcete-li zobrazit větve, které obsahují dosud nezačleněnou práci, spusťte příkaz <code>git branch --no-merged</code>:</p>

<pre><code>$ git branch --no-merged
  testing</code></pre>

<p>Nyní se zobrazila jiná větev. Jelikož obsahuje práci, která ještě nebyla začleněna, bude pokus o její smazání příkazem <code>git branch -d</code> neúspěšný:</p>

<pre><code>$ git branch -d testing
error: The branch &#39;testing&#39; is not an ancestor of your current HEAD.
If you are sure you want to delete it, run &#39;git branch -D testing&#39;.</code></pre>

<p>Pokud chcete větev skutečně odstranit a zahodit práci, kterou obsahuje, můžete si to vynutit parametrem <code>-D</code> (jak napovídá užitečná zpráva pod řádkem s chybovým hlášením).</p>

<div id='nav'>
<a href='ch4-2.html'>prev</a> | <a href='ch4-4.html'>next</a>
</div>