---
layout: translation
title: Pro Git 9.5 Git na serveru Veřejný přístup
---
<h2 id='veejn_pstup'>Veřejný přístup</h2>

<p>A co když chcete u svého projektu nastavit anonymní oprávnění pro čtení? Nehostujete třeba interní soukromý projekt, ale „open source“ projekt. Nebo možná máte několik serverů průběžné integrace, které se neustále mění a vy nechcete stále generovat SSH klíče, rádi byste vždy přidali jen obyčejné anonymní oprávnění pro čtení.</p>

<p>Patrně nejjednodušším způsobem pro menší týmy je spustit statický webový server s kořenovým adresářem dokumentů, v němž budou uloženy vaše Git repozitáře, a zapnout zásuvný modul <code>post-update</code>, o kterém jsme se zmínili už v první části této kapitoly. Můžeme pokračovat v našem předchozím příkladu. Řekněme, že máte repozitáře uloženy v adresáři <code>/opt/git</code> a na vašem počítači je spuštěn server Apache. Opět, můžete použít jakýkoli webový server. Pro názornost ale ukážeme některá základní nastavení serveru Apache, abyste získali představu, co vás může čekat.</p>

<p>Nejprve ze všeho budete muset zapnout zásuvný modul:</p>

<pre><code>$ cd project.git
$ mv hooks/post-update.sample hooks/post-update
$ chmod a+x hooks/post-update</code></pre>

<p>Jestliže používáte verzi systému Git starší než 1.6, nebude příkaz <code>mv</code> nutný. Git začal pojmenovávat příklady zásuvných modulů příponou „.sample“ teprve nedávno.</p>

<p>Jaká je funkce zásuvného modulu <code>post-update</code>? V principu vypadá asi takto:</p>

<pre><code>$ cat .git/hooks/post-update
#!/bin/sh
exec git-update-server-info</code></pre>

<p>Znamená to, že až budete odesílat data na server prostřednictvím SSH, Git spustí tento příkaz a aktualizuje soubory vyžadované pro přístup přes HTTP.</p>

<p>Dále je třeba přidat záznam VirtualHost do konfigurace Apache s kořenovým adresářem dokumentů nastaveným jako kořenový adresář vašich projektů Git. Tady předpokládáme, že máte nastaveny zástupné znaky DNS (wildcard DNS) a můžete odeslat <code>*.gitserver</code> do kteréhokoli boxu, který používáte, a spustit následující:</p>

<pre><code>&lt;VirtualHost *:80&gt;
    ServerName git.gitserver
    DocumentRoot /opt/git
    &lt;Directory /opt/git/&gt;
        Order allow, deny
        allow from all
    &lt;/Directory&gt;
&lt;/VirtualHost&gt;</code></pre>

<p>Budete také muset nastavit uživatelskou skupinu adresáře <code>/opt/git</code> na <code>www-data</code>. Váš webový server tak získá přístup pro čtení k repozitářům, protože instance Apache, která spouští CGI skript, bude (standardně) spuštěna s tímto uživatelem:</p>

<pre><code>$ chgrp -R www-data /opt/git</code></pre>

<p>Po restartování serveru Apache byste měli být schopni naklonovat své repozitáře v tomto adresáři. Zadejte adresu URL svého projektu:</p>

<pre><code>$ git clone http://git.gitserver/project.git</code></pre>

<p>Tímto způsobem můžete během pár minut nastavit oprávnění pro čtení založené na protokolu HTTP pro větší počet uživatelů k jakémukoli svému projektu. Další jednoduchou možností nastavení veřejného neověřovaného přístupu je spustit démona Git. Pokud je pro vás tato cesta schůdnější, budeme se jí věnovat v následující části.</p>

<div id='nav'>
<a href='ch9-4.html'>prev</a> | <a href='ch9-6.html'>next</a>
</div>