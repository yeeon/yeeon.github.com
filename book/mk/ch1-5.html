---
layout: translation
title: Pro Git 1.5 Како да започнам Прво поставување на Git
---
<h2 id='___git'>Прво поставување на Git</h2>

<p>Сега кога го имате Git на вашиот систем, ќе сакате да направите неколку работи за да ја подесите вашата Git околина. Овие работи треба да ги направите само еднаш, и тие ќе си останат такви и после надградбите. Исто така може да ги промените во било кое време извршувајќи соодветни наредби.</p>

<p>Git доаѓа со алатка наречена git config која што ви овозможува да прегледате и да ги поставите конфигурациските променливи кои што ги контролираат сите аспекти за тоа како изгледа и како се однесува Git. Тие променливи може да бидат поставени на три различни места:</p>

<ul>
<li><code>/etc/gitconfig</code> датотека: Содржи параметри за сите корисници на системот и сите нивни репозиторија. Ако го додадете аргументот<code> --system</code> на <code>git config</code>, тогаш тој чита и запишува од оваа датотека.</li>

<li><code>~/.gitconfig</code> датотека: Специфична за секој корисник. Git чита и запишува во оваа датотека со додавање на аргументот <code>--global</code>.</li>

<li>конфигурациска датотека во git папката (т.е., <code>.git/config</code>) од репозиторито кое момен-тално го користите: Се однесува единствено на тоа репозитори. Секое ниво ги засенува вредностите од претходното ниво, па така, вредностите во <code>.git/config</code> ги засенуваат вредностите во <code>/etc/gitconfig</code>.</li>
</ul>

<p>На Windows системите, Git ја бара <code>.gitconfig</code> датотеката во <code>$HOME</code> папката (најчесто <code>C:\Documents and Settings\$USER</code>). Исто така ја бара и /etc/gitconfig, иако таа патека е релативна во однос на MSys коренот, кој се наоѓа онаму каде што сте одлучиле да го инсталирате Git на Windows.</p>

<h3 id='_'>Вашиот идентитет</h3>

<p>Прва работа што треба да ја направите по инсталирањето на Git е да го подесите вашето име и e-mail адреса. Ова е важно затоа што секој Git комит ги користи тие информации, и истите се вградени во секој комит што ќе го направите:</p>

<pre><code>$ git config --global user.name &quot;John Doe&quot;
$ git config --global user.email johndoe@example.com</code></pre>

<p>Ова треба да го направите само еднаш доколку како аргумент во наредбата ја користите <code>--global</code> опцијата, бидејќи во тој случај Git секогаш ќе ги користи тие информации за сите активности што ги изведувате на тој систем. Доколку за одреден проект сакате да користите поинакво име и e-mail адреса, тогаш повикајте ги наредбите без <code>--global</code> опцијата кога се наоѓате во тој проект.</p>

<h3 id='_'>Вашиот едитор</h3>

<p>Сега кога вашиот идентитет е подесен, може да подесите и кој стандарден текстуален едитор ќе биде користен од Git кога ќе треба да внесете некоја порака. Стандардно, Git како едитор ќе го користи системскиот стандарден едитор, кој што вообичаено е Vi или Vim. Доколку сакате да користите друг текстуален едитор како што е Emacs, тоа може да го направите на следниов начин:</p>

<pre><code>$ git config --global core.editor emacs</code></pre>

<h3 id='_diff_'>Вашата Diff алатка</h3>

<p>Друга корисна опција која што можеби би сакале да ја подесите е која diff алатка да се користи за разрешување на конфликти при спојување (merge) на гранки. Доколку за таа намена сакате да го користите vimdiff:</p>

<pre><code>$ git config --global merge.tool vimdiff</code></pre>

<p>Git ги прифаќа kdiff3, tkdiff, meld, xxdiff, emerge, vimdiff, gvimdiff, ecmerge и opendiff како валидни алатки за разрешување конфликти. Исто така за таа намена може да подесите и произволна алатка - за повеќе информации како се прави тоа видете во поглавје 7.</p>

<h3 id='___'>Прегледување на вашите подесувања</h3>

<p>Доколку сакате да ги проверите вашите подесувања, може да ја користите наредбата <code>git config --list</code> за да ги излистате сите подесувања кои ги користи Git во тој момент:</p>

<pre><code>$ git config --list
user.name=Scott Chacon
user.email=schacon@gmail.com
color.status=auto
color.branch=auto
color.interactive=auto
color.diff=auto
...</code></pre>

<p>Можеби ќе видите ист клуч повеќе пати, бидејќи Git го чита истиот клуч од различни датотеки (<code>/etc/gitconfig</code> и <code>~/.gitconfig</code>, на пример). Во тој случај, Git ја користи последната вредност за секој пронајден клуч.</p>

<p>Може да проверите која вредност ја користи Git за некој клуч со испишување на <code>git config {key}</code>:</p>

<pre><code>$ git config user.name
Scott Chacon</code></pre>

<div id='nav'>
<a href='ch1-4.html'>prev</a> | <a href='ch1-6.html'>next</a>
</div>